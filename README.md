# 2. Mise: Zameť si na svém dvorečku
****

###Seznamte se, prosím: CO2 a CH4

V minulé misi jste postoupili hlouběji v tématu globální klimatické změny. Už lépe rozumíte tomu, když se mluví o rozvratu klimatického systému a jistě i vy už uznáte, že klimatická změna probíhá. Mezi vědci, kteří se klimatickým systémem zabývají, panuje shoda, že probíhající změna je zapříčiněna lidskou činností!\
Ptáte se, jakým způsobem člověk dokáže zasahovat do něčeho tak ohromného, jako je klimatický systém Země? Je to především neustálým růstem koncentrace skleníkových plynů - hlavně oxidu uhličitého - CO2 a metanu CH4 - v atmosféře (dalšími skleníkovými plyny jsou zejména oxid dusný N2O a freony CFC).\
Koncentrace skleníkových plynů v atmosféře roste především prostřednictvím využívání fosilních paliv. Uhlí, ropa i zemní plyn obsahují množství miliony let konzervovaného uhlíku, který se spalováním uvolňuje jako CO2. Kácením lesů se uvolňuje uhlík obsažený nejen ve dřevě, ale i uhlíku biomasy z původně zastíněných půd. Množství skleníkových plynů se zvyšuje také intenzivním chovem dobytka, který při trávení produkuje velké množství metanu. Řešením v tomto případě je tedy snížení spotřeby masa. Metan však do ovzduší proudí i z jiných zdrojů. Například ze skládek, kde se bioodpad rozkládá bez přístupu vzduchu nebo z tajícího permafrostu. Více o výskytu metanu v permafrostu zde
Vlivem růstu koncentrace skleníkových plynů se zesiluje skleníkový jev a tím stoupá průměrná globální teplota. Teplejší vzduch nabírá více vodní páry, která je také skleníkový plyn, a oteplování se tím dále zesiluje. To s sebou nese řadu dopadů, o kterých jste se dozvěděli v minulém kole. Pro zopakování nebo doplnění informací se můžete podívat například na:
Příčiny změny klimatu na stránkách Evropské komise,
Czech Glo￼be - Ústavu výzkumu globální změny Akademie věd ČR
nebo na již zmiňované stránky Fakta o klimatu.

###A co na to teplota?
Podívejte se na graf, který znázorňuje, jak se v průběhu let zvyšovalo množství CO2 v atmosféře a spolu s tím stoupala teplota:
Zdroj: https://medialibrary.climatecentral.org/resources/co2-and-the-climate-curve
Červeně je vyznačena teplotní odchylka oproti období 1880-1910, braná jako „klouzavý průměr“ přes 12 měsíců. Bílá je pak koncentrace oxidu uhličitého v milióntinách (ppm = partes per million, znamená jedna miliontina z celku, podobně jako procento je jedna setina z celku nebo promile jedna tisícina - například 400 ppm CO2 = 0,04% CO2 v atmosféře). 
Prozkoumejte i grafy v následujících odkazech, které jsou v delším časovém horizontu. Porovnejte je mezi sebou, popřemýšlejte nad nimi a všimněte si nárůstu koncentrací CO2, který se objevuje v 19. století, kdy dochází k nástupu průmyslové revoluce a rozvoji využívání fosilních paliv
Názorné zobrazení nárůstu koncentrace CO2 s nástupem průmyslové revoluce Vývoj koncentrace CO₂ v atmosféře 
Rozsáhlá Carbon dioxide pumphandle - 2021 od NOAA - Národního úřadu pro oceán a atmosféru 
Komiksová rolovací osa znázorňující zvyšování teploty na Zemi
Graf a animace zvyšování teploty od NASA 

###Pařížská dohoda
Na základě mezinárodních smluv (především Rámcové úmluvy OSN o změnách klimatu, na jejímž základě byla v prosinci 2015 uzavřena tzv. Pařížská dohoda) se státy světa zavázaly, že se vynasnaží, aby průměrná celosvětová teplota stoupla rozhodně méně než o 2°C oproti hodnotám před průmyslovou revolucí. A pokud možno aby stoupla nanejvýš o 1,5°C. Ovšem i takové zvýšení přinese plno negativních dopadů spojených např. se zvyšováním hladiny moře, která zaplaví mnohá i hustě osídlená území a zaniknou i celé ostrovy.
Od doby, kdy se zástupci států setkali v Paříži a stanovili si rámcové cíle, se setkávají každým rokem na “Konferenci stran Rámcové úmluvy OSN o změně klimatu (UNFCCC)”. Letos se uskutečnila 26. a to ve skotském městě Glasgow. Na těchto setkáních jsou posuzovány národní zprávy o snižování emisí a dalších klimatických opatřeních. Vedle jednání vlád, která jsou základem programu COP, probíhá celá řada nejrůznějších akcí jako jsou semináře, představení nových publikací, výstavy, panelové diskuse apod. Občanská společnost během COPu pořádá řadu akcí včetně demonstrací ve prospěch dodržování omezení spotřeby obecnění již existujících závazků i na podporu nových, kterých je tolik potřeba. 

###Jak zastavit oteplování?
Existuje spolehlivý způsob: přestat vypouštět skleníkové plyny - což znamená především přestat užívat fosilní paliva. Už když se k takovému stavu hodně přiblížíme, začne koncentrace CO2 v ovzduší  klesat tím, že se bude rozpouštět v oceánech.  (Ovšem pozor, tam CO2 také škodí: svou kyselostí např. rozpouští vápenaté  schránky  korálů i dalších  organismů. Je tedy vidět, že emise CO2 zcela jistě  nějakou škodu napáchají, záleží ale, aby nebyla příliš velká).
Problémem je, že téměř všechny moderní vymoženosti, které v životě využíváme, jsou k dispozici právě díky těžbě a spalování fosilních paliv. A také kvůli průmyslovému zemědělství a chovu dobytka. Emise jakýchkoliv skleníkových plynů z těchto odvětví můžeme přepočítat na tzv. ekvivalent CO2 (= vliv všech vzniklých skleníkových plynů vyjádříme v množství CO2, které by mělo stejný vliv na skleníkový efekt jako všechny skleníkové plyny dohromady).
Pojmem uhlíková stopa potom označujeme, jaké množství CO2 (ekvivalentu) vzniklo během životního cyklu nějaké věci, služby nebo našeho života. Pro výpočet uhlíkové stopy existují různé kalkulátory. Lze jich najít na internetu spoustu a je dobré si uvědomit, že jsou to spíš orientační nástroje a jejich jednotlivé výsledky se od sebe mohou i velmi lišit. Vždy záleží na tom, co všechno do nich tvůrci zahrnou a jak jsou propracované.

Hlavní řešení (zatím) stále narůstajících globálních emisí skleníkových plynů jsou:
- přestat spalovat fosilní paliva (80% všech známých zásob fosilních paliv - ropa, uhlí, plyn - musí zůstat v zemi)
- hledat úspory energií (zateplování domů = méně vytápění, hromadná doprava,...)
- přechod k obnovitelným zdrojům energie (vítr, slunce, voda, biomasa,…)
- omezení spotřeby masa (i jedním bezmasým dnem v týdnu uděláte dobře nejen sobě, ale ušetříte i spoustu emisí metanu )
- omezení spotřeby obecně (neplýtvat, opravovat věci,... )
 
##Úkol 1 – Spočtěte svoji uhlíkovou stopu
Váš první úkol je poměrně jednoduchý, ale bude zřejmě vyžadovat spolupráci s vašimi rodiči. Úkolem je výpočet vaší uhlíkové stopy pomocí uhlíkové kalkulačky, kterou najdete zde - www.uhlikovastopa.cz. Uhlíková kalkulačka vám umožní odhadnout emise skleníkových plynů spojené s vaším bydlením, dopravou, potravinami a spotřebou.
Část uhlíkové stopy pro bydlení se počítá z údajů pro celou domácnost (těžko by šly přesně oddělit emise jednotlivých členů, kteří spolu sdílejí domácnost - zadávejte tedy údaje za všechny a na začátku vyberte správně počet členů v domácnosti, aby mohlo být číslo přepočteno na jednoho člena) a za jeden rok (je třeba započítat značné emise ze zimního vytápění domů). V ostatních částech (doprava, spotřeba a jídlo) už zadávejte údaje pouze za sebe. 
Pokud si s něčím nebudete vědět rady,  přizvěte rodiče, aby vám pomohli upřesnit některé údaje (např. úspornost domu, spotřebu elektřiny, tepla, plynu, pohonných hmot apod.). Výsledkem bude uhlíková stopa pro vás jako jednotlivce za jeden rok.
Výsledné hodnoty uhlíkové stopy pro jednotlivé členy vašeho týmu si zaneste do tabulky.  Hlavním cílem není zjistit přesnou velikost uhlíkové stopy, ale porovnat, jakou stopu mají různé činnosti a různé druhy životního stylu, bydlení apod., aby si každý udělal představu o tom, jaké jsou důsledky jeho každodenního počínání a kde by měl začít, pokud chce smysluplně pomoct zpomalit změny klimatu.\
Diskutujte společně o tom, co způsobuje rozdíly ve vašich hodnotách. Liší se výrazně vaše uhlíkové stopy v jednotlivých oblastech - bydlení, doprava, potraviny, spotřeba? Která činnost tvoří největší část vaší uhlíkové stopy? Převažuje u někoho z vás jiná oblast než u ostatních? Zapřemýšlejte, jak byste vy sami mohli přispět ke snížení své uhlíkové stopy a jak by se mohla snížit uhlíková stopa celé vaší domácnosti. Zkuste tyto návrhy přednést rodičům. Hrajte si, zkoušejte, počítejte, jak vaši uhlíkovou stopu co nejvíce snížit.

####Otázky v Závěrečné zprávě pro Úkol 1: 
Jak se vám dařilo sehnat údaje potřebné k vyplnění ka lkulačky? Pomohli vám rodiče? Byl pro vás některý údaj těžko zjistitelný? (Zaznamenejte krátkou odpověď každého člena týmu).
V teoretické části zadání jste se seznámili s několika grafy zvyšování teploty a stoupání koncentrace CO2. Byly pro vás grafy srozumitelné? Bylo pro vás něco nejasné?
Diskutovali jste ve vašem týmu, co způsobuje rozdílné hodnoty uhlíkové stopy? K čemu jste dospěli? V jaké kategorii jste měli uhlíkovou stopu největší? Překvapil vás výsledek nebo jste ho čekali? Jak diskuze probíhala? (Uveďte zajímavé postřehy a zjištění z diskuze).

##Úkol 2 – Snižte svoji uhlíkovou stopu
Hodnoty své uhlíkové stopy již znáte! V prvním úkolu jste si je spočetli, analyzovali a diskutovali nad nimi. A teď důležitá část mise - můžete s velikostí uhlíkové stopy něco udělat?
Každý z vás si vyberte alespoň tři konkrétní opatření, pomocí kterých se  rozhodnete svoji uhlíkovou stopu během alespoň 14 dní, ale i následně do konce trvání soutěže nebo ideálně napořád snížit.  
Snažte se vybrat taková opatření, která mají na snížení CO2 co největší vliv, ale zároveň budete schopni je dodržovat nejen během 14 dnů, ale i dlouhodobě. 

###Jak na to?
Velikost uhlíkové stopy různých činností si můžete zkusit spočítat na stránkách mojeCO2.cz 

 
Zvolte kategorii doprava, bydlení nebo životní styl a zkoušejte si zadávat co uhlíkovou stopu zvyšuje a co snižuje. Dokážete tak zjistit, co má na vaši uhlíkovou stopu největší vliv a v čem má největší význam se snažit. Právě v dopravě, bydlení a životním stylu může každý z nás svou uhlíkovou stopu nejvíc ovlivnit.
Nejobvyklejší tipy, jak snížit svou uhlíkovou stopu, si také můžete přečíst v článku na ekovýzvě.

###Příklady:
Když se zaměříme na oblasti z uhlíkové kalkulačky - bydlení, doprava, potraviny, spotřeba, například v oblasti doprava lze nahradit cesty automobilem jízdou prostředky hromadné dopravy nebo ještě lépe chůzí nebo jízdou na kole. 
V oblasti potraviny lze snížit spotřebu masa a mléčných výrobků, lze nahradit dovozové potraviny potravinami místními. 
Podíváme-li se na bydlení, nejjednodušší způsob jak podstatně snížit vaši uhlíkovou stopu, je přechod k obnovitelným zdrojům elektřiny (zjistěte si jaký poskytovatel ve vašem regionu nabízí zelený tarif a můžete k němu přejít), jistě lze doma nepřetápět či snížit spotřebu teplé vody např. kratší dobou sprchování. 
Ve spotřebě obecně je dobré vždy přemýšlet, zda potřebuji kupovat další nové věci, jestli je skutečně potřebuji a není-li možnost sehnat je např. z druhé ruky. Na mnohé možnosti jistě přijdete sami. Zvolte si takové, které jsou smysluplné, které máte šanci splnit, zároveň však, ať je to pro vás výzva!


Další tipy (v angličtině) na určování velikosti uhlíkové stopy našich činností:

Lepší přehled, kolik emisí CO2 s sebou můžou nést některé činnosti, si můžete udělat v anglickém článku michiganské univerzity. Je poměrně podrobný, ale pro představu vám budou stačit použité grafy. Může to být částečně vodítkem k tomu, na co je efektivní se při snahách o snižování emisí CO2 zaměřovat.
Podívat se můžete také na to, jakou uhlíkovou stopu mají některé potraviny.

Dělejte si záznamy
Pro splnění druhého úkolu si v těchto 14 dnech veďte každý den záznam o tom, zda a jaké opatření se vám podařilo nebo nepodařilo dodržet. Můžete si udělat přehlednou tabulku nebo si psát deník. Na konci 14 dnů si znovu vyplňte uhlíkovou kalkulačku a zahrňte do ní změny ve svém chování tak, jako byste je dodržovali po celý rok. Zaznamenejte si, jaké množství CO2 by se vám takto podařilo za rok ušetřit. Porovnejte si výsledky v týmu a diskutujte nad svými úspěchy i neúspěchy. Bylo pro vás snadné vaši výzvu dodržovat? Co bylo nejobtížnější? Dokážete v plnění opatření pokračovat až do konce soutěže nebo i déle?

###Pohrajte si s čísly
Do odevzdávárny nám vložte přehlednou tabulku, ve které bude pro každého člena týmu uvedena:
- velikost uhlíkové stopy z prvního měření, 
- velikost uhlíkové stopy po zavedení opatření během 14 dnů
- množství emisí CO2, které by ušetřil, kdyby se takto choval celý rok (rozdíl výsledku z prvního počítání uhlíkové stopy a z měření po 14 dnech)
Jako celý tým CO2 ligy pak v tabulce uveďte celkové a průměrné množství CO2 emisí, které jste jako tým ušetřili.
Ideálně si stáhněte tuto tabulku vyplňte a nahrajte nám jí do odevzdávárny, pokud si jí ale chcete nějak vylepšit, určitě můžete.
Pokud se vám ušetřená množství nezdají příliš vysoká, představte si, že by vaše opatření učinili všichni žáci školy, obyvatelé Česka, Evropy… Lepší, že? :-) Klidně si vyzkoušejte spočítat různé varianty a můžete je uvést do odevzdávané tabulky.
Vaše zjištění si nenechávejte pro sebe! Informujte spolužáky, učitele, rodiče i další o tom, co jste zjistili -  ať již studiem teorie nebo plněním úkolů. Zpracujte informační nástěnku ve škole, letáček pro kamarády nebo rodinu nebo použijte jiné formy šíření informací - např. článek na školní nebo váš web, prezentaci, akci pro spolužáky, video apod. Vaší kreativitě se meze nekladou – naopak – čím budete kreativnější a čím více vašich spolužáků i jiných lidí oslovíte, tím větší bude mít celá mise smysl.

####Otázky v Závěrečné zprávě pro Úkol 2: 
Napište, jaká opatření jste se rozhodli během 14 dnů ve svém životě zavést (uveďte stručnou odpověď pro každého člena týmu).
Jak se vám dařilo svůj závazek plnit? Bylo to pro vás snadné nebo obtížné? Dokážete si představit, že budete opatření dodržovat i nadále? 
Nezapomeňte přiložit také vyplněnou tabulku s výpočty.
Napište, jaké způsoby rozšíření informací mezi spolužáky a další jste se rozhodli využít? Napište nám a přiložte fotky. Proč jste zvolili zrovna tyto?


##Úkol 3 – Vánoční dárek 
Vánoce jsou za dveřmi. Obchodníci nás lákají ke koupi lákavých dárků. My nezůstáváme pozadu. Stejně jako oni, i my vám chceme nabídnout ten nejlepší, nejkrásnější, nejoriginálnější dárek pro vaše blízké. Jakou máme nabídku?
Vymyslete a dejte svým blízkým dárek, který má co nejnižší uhlíkovou stopu!  - a ta může být menší než kladná - klidně i nulová či záporná! ;)
O jaký konkrétní dárek by se mělo jednat? To je na vás! Nabízíme vám pár tipů, avšak věříme, že na ty “nejlepší” dárky přijdete sami. 
Tak třeba… se může jednat o dárek, na jehož výrobu bylo použito minimální množství fosilní energie, dárek vlastnoručně vyrobený, dárek získaný výměnou; dárek může být i nehmotný - váš čas, služba, společný zážitek, výlet i činnost, která může být i ku prospěchu v “boji” s klimatickou změnou.
Pamatujte, že dárek by měl dělat radost.
Inspirujte se mezi sebou, inspirujte spolužáky! Dejte nápady na váš komunikační kanál - ať již před Vánocemi či po nich.
Nepodařilo se vám vymyslet a darovat dárek podle vašich představ? Nevadí, vyberte si každý z vás jakýkoliv z dárků (ať už jste jej dostali či dali) a zamyslete se, jaké množství emisí skleníkových plynů bylo vytvořeno. Která část jejich stopy byla nejvyšší? Výroba, doprava, provoz? Bylo by možno snížit jejich emisní zátěž? 
Vyberte v týmu dárek, který vás nejvíce zaujal, který je nejvíce přátelský ke klimatu. 

####Otázky v Závěrečné zprávě pro Úkol 3:
Jaké klimatu přátelské dárky jste darovali/dostali? Jak těžké pro vás bylo vymyslet dárek? Jaké byly reakce obdarovaných? Napište nám a přiložte fotky.
Proč jste zvolili zrovna tyto?


##Nepovinné úkoly
Zaujalo vás téma? Chtěli byste pracovat ještě více? S chutí do toho!
Máme pár nápadů, co byste mohli udělat: 
Předpokládejme, že zatím plasty vůbec netřídíte. Zjistěte o kolik CO2 ročně by se snížila vaše uhlíková stopa, kdybyste je začli důsledně třídit. Porovnejte velikost úspory s ostatními opatřeními, které jste zavedli.
Přeneste se v mysli do minulosti. Jakou uhlíkovou stopu měli vaši prarodiče ve vašem věku? Jakou budou mít v budoucnu vaše děti?
Vyplňte si nějakou jinou kalkulačku a napište nám co bylo jiné a co se vám na kalkulačce líbilo a co ne. (např. http://www.carbonfootprint.com/calculator.aspx)
Dejte nám na kalkulačku zpětnou vazbu - co vám tam chybělo, čemu jste nerozuměli, co se vám naopak líbilo.

Máte svůj jiný nápad na činnost, kterou obohatíte toto téma? Udělejte ji a napište nám o tom.

Otázky v Závěrečné zprávě pro Nepovinné úkoly:
Napište nám, pokud jste při své misi zrealizovali jakékoliv další nápady! Svoji činnost zdokumentujte.


Postup, jak úkoly odevzdávat a návrh postupu jejich plnění naleznete na webu CO2 ligy  na nástěnce v odkazu „Jak CO2 liga funguje“ (v pravém sloupci).

Přejeme vám hodně radosti při plnění úkolů. V případě jakýchkoliv nejasností nás hned kontaktujte, pomůžeme vám.

Tým organizátorů soutěže (Petra, Yvonna, Kája, Barča, Ajs...)

     




Ročník 2021/2022 soutěže je spolufinancován Státním fondem životního prostředí České republiky na základě rozhodnutí ministra životního prostředí. www.sfzp.cz, www.mzp.cz



